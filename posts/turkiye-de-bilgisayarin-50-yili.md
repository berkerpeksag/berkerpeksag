# Türkiye'de Bilgisayarın 50 Yılı

2012-04-23 19:35:36 | 2012-04-23 19:48:57

---

Çocukluğum bilgisayar ve internetin aynı cümle içinde kullanılmaya başlandığı
[90'lı yıllara denk geldiğinden](http://www.eksisozluk.com/show.asp?t=90'larda+çocuk+olmak)
benim için bilgisayarın Türkiye'ye geliş tarihi hep 90'ların başı olarak kalmıştır.
[BYK](http://byk.im)'dan [National Geographic Türkiye](http://www.nationalgeographic.com.tr/)'nin
Mart sayısında **Türkiye'de Bilgisayarın 50 Yılı** başlıklı bir yazı olduğunu öğrendiğimde
merak edip aldım. Türkiye'de yaşayan insanların düşüncelerinin geride kalan 50 yılda
aslında hiç değişmediğini ve Türkiye'deki internet ile tanışıp bu sayede para kazanan
ilk nesillerden biri olarak nereden *nereye* geldiğimizi görmeme yardımcı olduğu için
**Akdoğan Özkan**'a teşekkürler.

> Karayolları Genel Müdürlüğü ABD'den elektronik beyin almış. Bu beyin bilmem kaç memurun,
> bilmem kaç ayda yaptığını, birkaç dakikada yapıyormuş... Yanlız insanın içine bir şüphe
> düşüyor; biz Allah'ın verdiği beyni kullanamazken ABD'nin verdiğini nasıl kullanacağız
> bakalım. – Çetin Altan, 5 Şubat 1961

Türkiye'nin ilk bilgisayarı olan **[IBM 650 Model I](http://en.wikipedia.org/wiki/IBM_650)**,
1960 yılının Eylül ayında ülkemize gelmiş ve o zamanki adıyla Karayolları Umum Müdürlüğü'ne
kurulmuş. Hatta sadece Türkiye'nin değil Balkanlar ve Ortadoğu'nun da ilk bilgisayarıymış.
Bilgisayarın satın alınmasının sebebi ise, o zamanlar insan gücüyle 3 ay süren yol
hesaplamalarını hızlandırmakmış ve bilgisayar ilk kez **63 km uzunluğundaki Polatlı-Sivrihisar
yolunun** yapımında kullanılmış. IBM 650 ile bu hesaplamaların süresi 1 saate kadar düşmüş.

Tabii işleri bir anda bu kadar hızlandırıp, zaman kazandıran bir makine ortaya çıkınca
insanlar homurdanmaya başlamış:

> Hangi işe el attıysak bir direniş oldu. Yol mühendisliği hesaplarında olsun, birtakım
> istatistiksel çalışmalarda olsun, muhasebe işlerinde olsun hep bir tedirginlik yaşandı.
> İnsanlar işlerinin ellerinden gideceği endişesine kapılmışlardı. Ya işlerine son
> verileceğini ya da tayin edileceklerini zannettiler.

Bana en ilginç, komik ama bir o kadar da üzücü gelen anı ise, Karayolları Umum Müdürlüğünün
o zamanki bilgisayarcılarından **Kaya Kılan**'a ait:

> 1962 yılında bir gün Karayolları'na elektronik beyni görmek üzere 80 yaşlarında bir adam
> geldi. "Evladım buraya ABD'den bir beyin gelmiş, merak ettim, görmeye geldim" dedi. Adamı
> aldık, 650'nin yanına götürüp sistemin özelliklerini izah ettik. Fakat bu bilgilere ve
> gördüklerine itibar etmeyip, "tamam ben şimdi beyni göreyim" diye ısrar ediyor. Baktım
> ısrarı geçecek gibi değil, teknisyenlere rica edip sistemin içinde devre yapısını temsil
> eden, lambalardan oluşan işlem biriminin kapağını açtırdım. Ve "işte işlemlerin yapıldığı
> beyin burası" dedim. Bir bana, bir de merkezi işlem birimine baktı ve, "bu beyin filan
> değil, beni kandırıyorsunuz" dedi. Sabırlı davrandım: "Amca bakın işlemlerin yapıldığı
> beyin kısmını sordunuz, işte burası orası" dedim. İkna olmaya niyetli olmayan adam sonunda
> verdi bize hükmünü: "Tabii Amerikalılar izin vermiyor beyni göstermenize, di mi?" Arkasını,
> ön kapağını açtıysak da, "demek göstermemeye kararlısınız" diyen yaşlı adam beyni gördüğüne
> ikna olamadan ayrıldı binadan.

Bu arada, Akdoğan Özkan'ın **Anı ve Fotoğraflarla Bilişim Tarihimiz** adlı kitabının
genişletilmiş baskısı bu yıl içerisinde yayımlanacakmış.

<!-- meta: archive(0) active(1) -->
