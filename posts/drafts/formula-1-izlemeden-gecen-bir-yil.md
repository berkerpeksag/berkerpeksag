# Formula 1 izlemeden geçen bir yıl

2015-12-09 12:52:45.722771 | 2015-12-12 15:59:12.551698

---

Önceki yazımda Formula 1'e alternatif olarak takip edeceğim serilerden bahsetmiştim. Bir sezon geride kaldı ve bu sefer bu serilerde neleri sevip sevmediğimi kısaca anlatacağım. Ama başlamadan önce ilk yazıya birkaç düzeltme yapmak istiyorum:

* ChampCar ve Le Mans haricinde bir seri ve yarış takip etmediğimi söyleyip kendime "motorsporları sever" demişim :) Tekrar okuyunca biraz komik geldi.
* GP2'nin henüz paralı vasat pilotlar tarafından işgal edilmediği 2005 ve 2006 sezonlarını da yakından takip etmiştim. Bunu atlamışım.
* GTE-Am kategorisinde bir yıl eski otomobilleri kullanmak gibi bir zorunluluk yok.
* WEC sezonunu Le Mans dahil olarak da fiawec.com üzerinden satın alabiliyorsunuz. Yazıyı yazdığım dönemde henüz siteleri güncel olmadığı için yanlış anlamışım.
* 50 küsür dakikalık yarış özetleri her zaman yarıştan sonraki haftada yayınlanmıyor.
* IMSA bütün TUSC sezonunu ve destek serilerini antrenman seansları dahil kendi web sitesi üzerinden canlı olarak yayınladı.
* Blancpain YouTube üzerinden de canlı olarak izlenebiliyor. Hatta Dailymotion'dan fenalık geldiği için ilk birkaç yarıştan sonra YouTube üzerinden izlemeye başladım.
* NISMO TV söyledikleri gibi bütün Super GT sezonunu internet üzerinden yayınladı ama ben yarışların büyük bölümü sabahın erken saatlerinde olduğu için takip edemedim.

### IndyCar

Bu sene en eğlenceli yarışların olduğu seri IndyCar idi bana göre. Ama bu eğlencenin çoğunluğu genellikle yapay sebeplerden kaynaklandı. İlk ve son yarış haricinde bütün sezonu takip ettim. Neredeyse uçan kuş için sarı bayrakların çıkarılması inanılmaz can sıkıcıydı. Özellikle NOLA'da doğru düzgün tur atılmadı. Dün 1997 CART sezonundan Portland yarışını seyrettim. Pist kurumaya başlayıp slicklere geçilinceye kadar gayet temiz bir yarış oldu. Formula 1'de eğer herhangi bir sebeple pist dışına çıkıp piste geri dönemiyorsanız ve motor hala çalışmıorsa genelde hakemler "hadi canım çık artık otomobilin içinden" derler. Motorun çalıştığı ender zamanlarda ise piste hakemler yardımıyla geri dönme şansınız var: Bakınız Lewis Hamilton ve 2007 Avrupa GP. IndyCar'da ise böyle değil. Ne olursa olsun hakemler güvenlik aracını piste sokup motoru çalıştırıp pilotu yarışa geri döndürüyorlar. Bu da her yarışta ortalama 4-5 benzer sahnelere sebep oluyor. Bu durumun yarış sonucuna getirdiği sahte ve tamamen şans işi karmaşıklık da işin en can sıkıcı kısmı. Bu sene bir de Formula 1'de de uygulanıp rafa kaldırılan son yarışa çifte puan saçmalığı vardı ki şampiyonu da bu saçma kural belirledi.

Oval pistlerden şimdiye kadar pek hazzetmemiş biri olarak favori iki yarışımın oval pistlerde yapıldığını söylemeden edemeyeceğim. Indy 500 ve Fontana zamanın geçtiğini anlamadığım çok güzel yarışlardı.

### NASCAR

Chase'e kadar normal sezondan sadece Charlotte 400 ve Watkins Glen'i izledim. Otomobiller sesi ve görüşünüşü harika olsa da yarış zevki açısından pek eğlenceli değildi. Hatta yine IndyCar ile benzer sebeplerden dolayı yapay bir mücadele hissini daha yoğun olarak hissettim. Yarışın %80'ini ilk sırada götürüp domine etmiş bir pilotun pist kenarındaki ne olduğu belli olmayan bir cisim nedeniyle galibiyeti kaybetmesi bir izleyici olarak çok hoşuma giden bir şey değil açıkçası.

Chase formatı epey garip. Sezon boyu istikrarlı olmak yerine biraz önce bahsettiğim yapay faktörlerle kazara bir yarış kazanıp son dörtlüye kalma şansınız var. Tabii buna birkaç istisna da var. Mesela Kyle Busch Daytona'da yaptığı kazada ayak ve bacağını kırdığı için normal sezondaki 11 yarışı kaçırmıştı. Ama geri döndükten sonra 4 yarış kazandı. Sezon sonunda 6 yarış kazanan Joey Logano'dan sonra 5 yarış(son yarışı kazanıp şampiyon oldu) ile en çok yarış kazanan içinki pilottu. Öte yandan bütün sezon ilk 15'e oynayan Jeff Gordon kariyerinin son sezonunda şans eseri bir yarış kazanıp son dörtlüye kaldı.

### FIA WEC

Sezon Porsche ve Audi arasında geçse de farklı sınıfların varlığı yarışları her açıdan heyecanlı kılıyor ve 6 saatin nasıl geçtiğini anlamıyorsunuz bile. Herhang bir pilot, takım veya üreticiyi desteklemeden sezona başlasam da Need for Speed: Porsche Unleashed oynamış her genç gibi benim için de ibre yavaş yavaş Porsche'a kaydı. Le Mans sonrası yeni yüksek downforce pakediyle Porsche arayı biraz daha açsa da dayanıklılık problemleri nedeniyle şampiyon ancak son yarışta belirlendi. GTLM de sezon boyunca epey yakın mücadeleye sahne oldu (mesela Bahreyn'de Pilet'nin Bruni'yi geçişi) Seneye Ford'un da gelişi ile mücadele daha da sertleşecek ancak Porsche'un fabrika takımı olarak devam edip etmeyeceği belli değil. Özellikle Fuji'den sonra LMP2'deki mücadele de ayrı güzeldi.

### TUSC

Bu serinin en sevdiğim yanı pistleri.  Sanki çevrimiçi bir yarış şampiyonası düzenliyorsunuz ve istediğiniz pistleri seçme hakkına sahipmişsiniz gibi bir takvimi var. Kuzey Amerika'daki neredeyse bütün efsanevi pistler takvimde. Ben ne yazık ki Corvette DP'lerden ve Prototype Challange kategorilerinden pek keyif(özellikle aşırı itici Taylor kardeşler lafım size) alamadım. Daha çok GTLM kategorisini takip ediyorum. Porsche WEC'nin aksine burada önümüzdeki sezon iki otomobille fabrika takımı olarak yarışacak. Aynı şekilde Ford da iki otomobille bütün sezonu kovalayacak. Yani 6 adet fabrika takımı destekli GT40, 911 ve Corvette izleyeceğiz. Bunun yanında birkaç yeni Ferrari ve BMW de göreceğiz. Umarım seneye de yarışları internet siteleri üzerinden canlı yayınlamaya devam ederler.

<!-- meta: archive(0) active(0) -->
