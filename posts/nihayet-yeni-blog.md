# Nihayet yeni blog!

2011-11-11 00:24:28 | 2011-11-11 00:24:28

---

Yeni blog üzerinde düşünmeye neredeyse iki yıl önce başladım. Zamanla öyle karmaşık
ve dallı budaklı hale geldi ki boş zamanlarımda geliştirilerek bitmesi pek mümkün
gibi görünmemeye başladı: Blog ile beraber, adres kısaltma uygulaması, detaylı
yazılar için ayrı bir bölüm, kod parçalarını arşivleme ile gün içinde okuduğum
linkleri ve aldığım notları saklamak için ayrı uygulamalar ilk etapta hatırladıklarım.
İki yıl zarfında düşünce şeklimle beraber değiştirdiklerimin ucu blogun yeni haline
de dokundu.

İki yıl önce, ilgili ilgisiz bulduğum her şeye atlayıp biraz kurcaladıktan sonra
hevesi geçen ve sonunda elinde harcanan zamandan ve temel bilgiden başka bir şey
olmayan bir ben vardı. Böyle olmanın avantajları var ama benim örneğimde daha çok
dezavantajlarıyla karşılaştım. İş görüşmelerinde, odaklanmam ya da bilmem gereken
noktaları sırf bu yüzden atlamaya başladım. Daha da kötüsü, Türkiye'deki adına
*iş hayatı* denilen ama daha çok insanın hayatını elinden alan çalışma şekliyle
birleşince, kişisel gelişimime de darbe vurmaya başladı. Özellikle yurtdışındaki
firmalarla yaptığım görüşmelerde bunun epey acısını çektim.

İnsan hatalarından ders çıkardığı varsayılan bir canlı olduğu için, üstüste alınan
yenilgilerden sonra benim için de ders çıkarma zamanı geldi. Maymun iştahlılığımın
ve istikrarsızlığımın çözümü olarak, aslında alanlarında başarılı olmuş insanların
kariyerlerini incelemek yeterli: Odağını korumak. Şimdiye kadar nelerle ilgilendiğimi,
bunlar arasında yapmak istediklerimin neler olduğunu ve fırsat bulamayıp denemek
istediğim neler olduğunu bir kağıda yazıp, tek tek *"bunu gerçekten yapmak istiyor
muyum?"* sorusunun cevabını net olarak verdiğimde kendime gayet sade ve ulaşılabilir
bir kariyer çizgisi çıkarabilmeyi başardım.

Bu *odaklanma hareketinden* nasibini pek tabii ki yeni blog için yaptığım planlar
da aldı. Şu an gördüğünüz yapıda, tasarım ve kullanmayı planladığım programlama dili
haricinde neredeyse hiçbir benzerlik yok. Basit bir tasarım, olabildiğince okunaklı
bir yazı tipi ve boyut seçimleri, hakkımda kısa bir bilgi veren bölüm ve gerektiğinde
rahatça geliştirip, kafama göre güncelleyebileceğim ve kendi yazdığım
[bu uygulama](https://github.com/berkerpeksag/blog/) ortaya çıktı.

Eski yapıdan _işe yarayan_ yazıları [arşive taşıdım](/archive). Bu yazılara eski
adres biçimi `/blog/[a-z0-9-]` kullanarak ulaşabilirsiniz. Yani bu yazılardan birinin
bağlantısını herhangi bir yerde paylaştıysanız, değiştirmenize gerek yok. Ancak
varsayılan bağlantı formatında artık `/blog` yok.

Zaten çok fazla okuyucu olmadığından yorum sistemi çok fazla kullanılmıyordu. Bu
nedenle bir yorum sistemi geliştirme gereği duymadım. Doğal olarak, eski yapıdan
aktarılan yazılara yapılan yorumlar da artık görünmüyor. Muhtemelen düzenli olarak
İngilizce yazmaya başladıktan sonra, yorum sistemiyle beraber eski yazılara yapılan
yorumlar da geri gelecek.

Uygulamanın kodlarını [GitHub](https://github.com/berkerpeksag) üzerinde 
yayımlıyorum](https://github.com/berkerpeksag/blog). Muhtemelen blog yazmak için çok
daha [iyi](https://tumblr.com/) [çözümler](http://www.wordpress.com/)
[bulacaksınız](http://www.blogger.com/). Ancak *"ben bunu kullanmak istiyorum"*
diyorsanız istediğiniz gibi alıp, değiştirip kullanabilirsiniz. Tek ricam, kullanmadan
önce bir [e-posta atıp](mailto:berker.peksag@gmail.com) haber vermeniz yeterli. Eğer
tasarımı da kullanmak istiyorsanız, sayfanın altında bir yerlerde adımı ve orijinal
tasarım bağlantısını vermeniz hoş olur.

Uygulamayla ilgili planladığım değişiklikleri ve yeni özellikleri
[`TODO.md`](https://github.com/berkerpeksag/berkerpeksag/blob/master/TODO.md) dosyasında
paylaşıyorum. Gerek bu dosyadaki maddelerle gerek başka konularla ilgili her türlü
yardıma, öneriye, eleştiriye açığım.

> Yazının taslağını okuyup, verdiği öneriler için [Burak Yiğit Kaya](https://twitter.com/madbyk/)'ya
> teşekkürler.

<!-- meta: archive(0) active(1) -->
