# Yeni bilgisayar, Firefox Metro, FM 2012

2012-05-02 20:31:31 | 2012-05-02 20:05:48

---

Üzerinden birkaç ay geçti ama yine de not düşmek gerek. 2008'de aldığım ve pişman olduğum Asus laptop'ımın parçalarının teker teker elimde kalmaya başlamasıyla uzun zamandır ertelediğim yeni bilgisayar alma/toplama işlemini daha da hızlandırdım.

[BYK](http://blog.byk.im)'nın süper önerileriyle aşağıdaki sistemi topladım:

* THERMALTAKE	CONTAC21 LGA775/1155/1156/1366 & AM2/AM2+/AM3/AM3+/FM1 İŞLEMCİ SOĞUTUCU	1
* OCZ	120GB Agility 3 Serisi Sata 3.0 SSD (525MB Okuma/ 500MB Yazma)
* AMD	A8 X4 3870K Soket FM1 3.0GHz 4MB Cache 32nm İşlemci
* ASUS	F1A75-V AMD A75 Soket FM1 DDR3 2250MHz (O.C.) DVI&HDMI Anakart
* GSKILL	8GB(2x4GB) RipjawsX DDR3 1866MHz CL9 1.5V Dual Kit Ram x 2

Gelelim yeni bilgisayarım ile ilgili ilk izlenimlerime.

Windows 7 üzerinde [pymake](https://developer.mozilla.org/en/pymake) ile Firefox'u sıfırdan derlemek **30 dakikanın altında** sürüyor. Daha önce Ubuntu'da aynı işlem **yaklaşık 4 saati** buluyordu. İkinci SSD'ye kuracağım Ubuntu ile bu değerleri diğer geliştiricilerin Windows ve GNU/Linux build süreleri ile karşılaştırdığımda yarı yarıya düşeceğini de hesap edince aradaki farkın büyüklüğünü ve geliştirme sürecini ne kadar kısalttığını daha iyi anlaşılacaktır. Tabii bu değerler [incremental build](https://developer.mozilla.org/en/Incremental_Build) yapabildiğim sürece pek önemli değil ama bazen `debug` veya `release` build almak zorunda kalabiliyorsunuz ve bu eğer iyi bir donanımınız yoksa saatler demek.

Bir oyun ve özellikle Football Manager hastası olarak yeni bir bilgisayar alma sebeplerimden birisi de dizüstümdeki Ubuntu'da FM 2012'yi çalıştıramamamdı. Bu vesileyle 6 yıl sonra yeni bir Windows lisansı satın aldım ve şimdilik Windows 7'den gayet memnunum.

Gelelim bir diğer sebebime: **Firefox Metro**. Microsoft, Windows 8 ile tabletleri de destekleyecek bildiğiniz gibi. Böyle bir platformda Firefox'un kaliteli bir tarayıcı ile yer alması epey kritik ve henüz geliştirme aşamasının çok başında olduğu için bir geliştiricinin yapabileceklerinin etkisi diğer pek çok Mozilla projesine göre çok daha fazla. Henüz sadece sanal makinada Windows 8 kurup, geliştirme ortamını hazırladım ve Fennec'i derledim*(teşekkürler 16GB ram!)*.


<!-- meta: archive(0) active(1) -->
